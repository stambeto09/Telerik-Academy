Line 1: Нека носим йоще срама по челото,
Line 2: синила от бича, следи от теглото;
Line 3: нека спомен люти от дни на позор
Line 4: да висне кат облак в наший кръгозор;
Line 5: нека ни отрича исторйята, века,
Line 6: нека е трагично името ни; нека
Line 7: Беласица стара и новий Батак
Line 8: в миналото наше фърлят своя мрак;
Line 9: нека да ни сочат с присмехи обидни
Line 10: счупенте окови и дирите стидни
Line 11: по врата ни още от хомота стар;
Line 12: нека таз свобода да ни бъде дар!
Line 13: Нека. Но ний знаем, че в нашто недавно
Line 14: свети нещо ново, има нещо славно,
Line 15: що гордо разтупва нашите гърди
Line 16: и в нас чувства силни, големи плоди;
Line 17: защото там нейде навръх планината,
Line 18: що небето синьо крепи с рамената,
Line 19: издига се някой див, чутовен връх,
Line 20: покрит с бели кости и със кървав мъх
Line 21: на безсмъртен подвиг паметник огромен;
Line 22: защото в Балкана има един спомен,
Line 23: има едно име, що вечно живей
Line 24: и в нашта исторья кат легенда грей,
Line 25: едно име ново, голямо антично,
Line 26: като Термопили славно, безгранично,
Line 27: що отговор дава и смива срамът,
Line 28: и на клеветата строшава зъбът.
Line 29: 
Line 30: О, Шипка!
Line 31: 
Line 32: Три деня младите дружини
Line 33: как прохода бранят. Горските долини
Line 34: трепетно повтарят на боя ревът.
Line 35: Пристъпи ужасни! Дванайсетий път
Line 36: гъсти орди лазят по урвата дива
Line 37: и тела я стелят, и кръв я залива.
Line 38: Бури подир бури! Рояк след рояк!
Line 39: Сюлейман безумний сочи върха пак
Line 40: и вика: "Търчете! Тамо са раите!"
Line 41: И ордите тръгват с викове сърдити,
Line 42: и "Аллах!" гръмовно въздуха разпра.
Line 43: Върхът отговаря с други вик: ура!
Line 44: И с нов дъжд куршуми, камъни и дървье;
Line 45: дружините наши, оплискани с кърви,
Line 46: пушкат и отблъскват, без сигнал, без ред,
Line 47: всякой гледа само да бъде напред
Line 48: и гърди геройски на смърт да изложи,
Line 49: и един враг повеч мъртъв да положи.
Line 50: Пушкалата екнат. Турците ревът,
Line 51: насипи налитат и падат, и мрът; -
Line 52: Идат като тигри, бягат като овци
Line 53: и пак се зарвъщат; българи, орловци
Line 54: кат лъвове тичат по страшний редут,
Line 55: не сещат ни жега, ни жажда, ни труд.
Line 56: Щурмът е отчаян, отпорът е лют.
Line 57: Три дни веч се бият, но помощ не иде,
Line 58: от никъде взорът надежда не види
Line 59: и братските орли не фърчат към тях.
Line 60: Нищо. Те ще паднат, но честно, без страх -
Line 61: кат шъпа спартанци под сганта на Ксеркса.
Line 62: Талазите идат; всичките нащрек са!
Line 63: Последният напън вече е настал.
Line 64: Тогава Столетов, наший генерал,
Line 65: ревна гороломно: "Млади опълченци,
Line 66: венчайте България с лаврови венци!
Line 67: на вашата сила царят повери
Line 68: прохода, войната и себе дори!"
Line 69: При тез думи силни дружините горди
Line 70: очакват геройски душманските орди
Line 71: бесни и шумещи! О, геройски час!
Line 72: Вълните намират канари тогаз,
Line 73: патроните липсват, но волите траят,
Line 74: щикът се пречупва - гърдите остаят
Line 75: и сладката радост до крак да измрът
Line 76: пред цяла вселена, на тоз славен рът,
Line 77: с една смърт юнашка и с една победа.
Line 78: "България цяла сега нази гледа,
Line 79: тоя връх висок е: тя ще ни съзре,
Line 80: ако би бегали: да мрем по-добре!"
Line 81: Няма веч оръжье! Има хекатомба!
Line 82: Всяко дърво меч е, всякой камък - бомба,
Line 83: всяко нещо - удар, всяка душа - плам.
Line 84: Камъне и дървье изчезнаха там.
Line 85: "Грабайте телата!" - някой си изкряска
Line 86: и трупове мъртви фръкнаха завчаска
Line 87: кат демони черни над черний рояк,
Line 88: катурят, струпалят като живи пак!
Line 89: И турците тръпнат, друг път не видели
Line 90: ведно да се бият живи и умрели,
Line 91: и въздуха цепят със демонский вик.
Line 92: Боят се обръща на смърт и на щик,
Line 93: героите наши като скали твърди
Line 94: желязото срещат с железни си гърди
Line 95: и фърлят се с песн